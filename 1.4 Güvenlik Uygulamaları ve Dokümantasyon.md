# Güvenlik Uygulamaları ve Dokümantasyon

Daha önce “güvenlik politikası”, “güvenlik standardı” gibi ifadeleri duymuş olabilirsiniz, ancak birçok siber güvenlik uzmanı bu terimleri doğru şekilde kullanmaz. Bu bölümde, bu ifadelerin her birinin ne anlama geldiğini ve bir organizasyonun neden bunları kullandığını açıklayacağız.

[![Videoyu İzle](images/1-4_placeholder.png)](https://learn-video.azurefd.net/vod/player?id=fb8667f3-a627-495a-9fa1-6a7aa9dcf07e)

P.S - Video dili ingilizcedir.
## Giriş

Bu derste şunları ele alacağız:

- Güvenlik politikası nedir?

- Güvenlik standardı nedir?

- Güvenlik temel yapılandırması (baseline) nedir?

- Güvenlik rehberi (guideline) nedir?

- Güvenlik prosedürü nedir?

- Siber güvenlik bağlamında yasa ve düzenlemeler nelerdir?

Bu terimler, genellikle bir organizasyonun siber güvenlik dokümantasyonu ve uygulamaları içinde farklı seviyeleri tanımlamak için kullanılır. Her bir terimi netleştirelim:

---

## Güvenlik Politikası Nedir?

Güvenlik politikası, bir organizasyonun genel güvenlik hedeflerini, ilkelerini ve yönergelerini özetleyen üst düzey bir belgedir. Güvenlikle ilgili kararlar almak için bir çerçeve sağlar ve organizasyonun güvenlik duruşunun tonunu belirler. Güvenlik politikaları genellikle kaynakların kabul edilebilir kullanımı, veri koruma, erişim kontrolü, olay müdahalesi gibi konuları kapsar. Bir politika, çözüm ve teknoloji bağımsızdır. Çoğu kişinin aşina olduğu bir güvenlik politikası örneği, bir organizasyonun "kabul edilebilir kullanım politikası"dır.

---

## Güvenlik Standardı Nedir?

Güvenlik standardı, bir organizasyon içinde güvenlik kontrolleri ve önlemlerinin uygulanması için kılavuzlar ve gereksinimler sağlayan daha ayrıntılı ve spesifik bir belgedir. Standartlar, politikalardan daha somut ve teknik olup, sistemlerin, ağların ve süreçlerin güvenlik hedeflerini karşılayacak şekilde yapılandırılması ve sürdürülmesi için belirli talimatlar ve öneriler sunar. Bir güvenlik standardı örneği: _“Tüm dahili veriler, hem bekleme (at rest) hem de aktarım (in transit) sırasında şifrelenmelidir.”_

---

## Güvenlik Temel Yapılandırması (Baseline) Nedir?

Güvenlik temel yapılandırması, belirli bir sistem, uygulama veya ortam için bir noktada gerekli görülen minimum güvenlik yapılandırmalarını tanımlar. Tüm ilgili örneklerde uygulanması gereken bir güvenlik başlangıç noktası oluşturur. Güvenlik temel yapılandırmaları, bir organizasyonun BT altyapısında tutarlılığı ve belirli bir güvenlik seviyesini sağlamaya yardımcı olur. Bir güvenlik temel yapılandırması örneği: _“Azure sanal makinelerinin doğrudan internet erişimi olmamalıdır.”_

---

## Güvenlik Rehberi (Guideline) Nedir?

Güvenlik rehberi, belirli bir güvenlik standardının geçerli olmadığı durumlarda öneriler ve rehberlik sunan bir belgedir. Rehberler, bir standardın kapsamadığı veya yalnızca kısmen kapsadığı konularla ilgili “gri alanlar” ile ilgilenmeye çalışır.

---

## Güvenlik Prosedürü Nedir?

Güvenlik prosedürü, bir güvenlikle ilgili süreç veya görevi gerçekleştirmek için yapılması gereken belirli eylemleri ve görevleri adım adım açıklayan ayrıntılı bir kılavuzdur. Prosedürler, olay müdahalesi, sistem bakımı, kullanıcı işe alımı gibi güvenlikle ilgili faaliyetler sırasında izlenecek net bir eylem sırası sağlayan pratik ve uygulanabilir belgelerdir. Bir güvenlik prosedürü örneği: _“Microsoft Sentinel tarafından bir P1 güvenlik olayı oluşturulduğunda, güvenlik operasyon merkezi (SOC) derhal nöbetteki güvenlik yöneticisini bilgilendirmeli ve olayın ayrıntılarını kendisine göndermelidir.”_

**Özet**: Bu terimler, bir organizasyonun siber güvenlik çerçevesi içinde farklı dokümantasyon ve rehberlik seviyelerini temsil eder. Güvenlik politikaları üst düzey hedefleri belirler, standartlar ayrıntılı gereksinimler sunar, temel yapılandırmalar minimum güvenlik yapılandırmalarını oluşturur, rehberler en iyi uygulamaları önerir ve prosedürler güvenlik süreçleri için uygulanabilir adımlar sağlar.

---

## Siber Güvenlik Bağlamında Yasa ve Düzenlemeler Nelerdir?

Yasa ve düzenlemeler, dijital sistemlerin, verilerin ve bilgilerin güvenliğini sağlamak için hükümetler ve düzenleyici kurumlar tarafından oluşturulan yasal çerçeveleri ifade eder. Bu yasa ve düzenlemeler, yargı yetkisine göre değişir ve veri koruma, gizlilik, olay raporlama ve kritik altyapının güvenliği gibi siber güvenliğin farklı yönlerine odaklanır. İşte siber güvenlikle ilgili bazı yasa ve düzenlemelere örnekler:

- **Genel Veri Koruma Yönetmeliği (GDPR)**  
- **Sağlık Sigortası Taşınabilirlik ve Sorumluluk Yasası (HIPAA)**  
- **Kaliforniya Tüketici Gizliliği Yasası (CCPA)**  
- **Ödeme Kartı Endüstrisi Veri Güvenliği Standardı (PCI DSS)**  
- **Kişisel Verileri Koruma Kanunu(KVKK)**  
---

## Daha Fazla Okuma

- [Bilgi Güvenliği Politikası Şablonları | SANS Institute](https://www.sans.org/information-security-policy/)  
- [Siber Güvenlik ve Gizlilik Yasalarına ve Düzenlemelerine Uyum | NIST](https://www.nist.gov/mep/cybersecurity-resources-manufacturers/compliance-cybersecurity-and-privacy-laws-and-regulations)
